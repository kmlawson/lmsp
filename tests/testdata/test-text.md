# FORORD TIL ELEVEN

Denne boka er skrevet for elever ved Kvernevik og Sunde skoler. Det jeg ønsker med boka, er å gjøre deg bedre kjent i bydelen din og kanskje også litt mer glad i den. Jeg er ikke født og oppvokst på Sunde. De fleste som bor på Sunde i dag, er flyttet hit fra andre steder. Derfor vet vi ikke så mye om de menneskene som har bodd her før oss, eller hvorfor disse menneskene satte så mange fine, men også merkelige navn på ulike steder i bydelen.

Min familie har bodd på Sunde i 12 år. Vi har bodd både i Kvernevik eller på Nord-Sunde og på Sør-Sunde. Vi har likt oss svært godt i begge bydelene og er glade for at vi får bo i denne fine ytterkanten av Stavanger.

Da jeg var liten, hadde jeg en farfar som kunne fortelle. Han var snekker. Ofte stod jeg inne i snekkerverkstedet hans og hørte på når han fortalte om gamle dager. Jeg tror det var farfar som fikk meg til å bli glad i historie. I denne boka vil jeg forsøke å fortelle deg om gamle dager på Sunde på samme måte som min farfar fortalte meg om gamle dager.

Jeg har diktet opp en familie som jeg kaller for familien Sunde. Den består av far, mor, Geir 14 år, Ingvil 12 år og Anne 8 år. Jeg tenker meg at det er "far Sunde" som forteller historiene til barna sine.

Noen av personene jeg forteller om i boka har jeg diktet opp, men det menneskene i boka tenker og gjør, kan godt ha hendt i virkeligheten. Noen av menneskene levde for lenge siden. De vet jeg ikke navnene på, men vi vet noe om hvor de bodde og hvordan de levde. De menneskene som levde nærmere vår egen tid, skal du få de rette navnene på.
